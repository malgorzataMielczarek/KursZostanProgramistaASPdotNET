# [LEKCJA 11 – Błędy początkujących](https://kurs.szkoladotneta.pl/zostan-programista-asp-net/tydzien-3-programowanie-obiektowe/lekcja-11-bledy-poczatkujacych/)
Aby unikać błędów pamiętaj o stosowaniu się do wszystkich poznanych w tym tygodniu zasad. Nawet jeśli nie jest jeszcze do końca jasne dlaczego tak robimy i część z nich może na razie wydawać się bez sensu, to przestrzegaj ich wszystkich, a zaprocentuje to w przyszłości. W miarę nabierania doświadczenia stanie się jasne dlaczego tak robimy, a stosowanie się teraz do zasad ułatwi nam dalszą pracę z programem.
## 1. Dziedziczenie i polimorfizm
Nawet jeśli nie jest to jeszcze do końca jasne, pamiętaj, aby tworzyć klasy tak, aby dziedziczyły one po sobie. Zwróć przy tym uwagę, aby to dziedziczenie odbywało się w sposób analogiczny do tego, jak dzieje się to w świecie realnym. Czyli, obiekt klasy pochodnej jest również obiektem klasy bazowej (ryba jest zwierzęciem, krzesło jest meblem itp.). Klasa pochodna jedynie uszczegóławia i rozszerza klasę bazową (ryba jest zwierzęciem żyjącym w wodzie i oddychającym skrzelami (ale każde zwierzę żyje i oddycha), krzesło jest meblem służącym do siedzenia (ale każdy mebel ma jakąś funkcję)). Klasa `Person` (z ang. osoba) nie może natomiast dziedziczyć po klasie `File` (z ang. plik), tylko dla tego, że mamy jakiś plik będący spisem osób, bo osoba nie jest plikiem. Przy dziedziczeniu pamiętajmy również o nadpisywaniu metod. Stosujmy słowa kluczowe takie jak `override`, `new`, `virtual`, `abstract` itd. zgodnie z ich przeznaczeniem.
## 2. Stosowanie modyfikatorów dostępu, enkapsulacja
Pamiętaj o enkapsulacji. Przed przystąpieniem do refaktoryzacji przemyśl, które elementy powinny być publiczne (`public` lub publiczne, ale dostępne tylko w danym projekcie - `internal`), a które prywatne (`private`) lub chronione (`protected`). Udostępnij publicznie tylko te elementy, które rzeczywiście muszą być publiczne. Jeżeli nie chcesz, aby jakaś właściwość mogła być zmieniana poza daną klasą, to ją przed tym zabezpiecz. Używaj również innych modyfikatorów: `sealed`, `readonly`, `const`, `static` itd., zgodnie z ich przeznaczeniem.
