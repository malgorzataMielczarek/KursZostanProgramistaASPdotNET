# [BONUS 1 – Tworzenie Repozytorium GitHub](https://kurs.szkoladotneta.pl/zostan-programista-asp-net/tydzien-1-plan-gry/bonus-1-tworzenie-repozytorium-github/)
Pracę z GitHubem rozpoczynamy od założenia konta na stronie [github.com](https://github.com/) poprzez kliknięcie przycisku ___Sign up___. Następnie wypełniamy formularz postępując zgodnie z instrukcjami pojawiającymi się na ekranie. Po założeniu konta możemy utworzyć nasze pierwsze repozytorium.

__Repozytorium__ - czyli po prostu nasz projekt, a dokładniej zapis składających się na niego plików, wraz z nanoszonymi na nie zmianami. Można powiedzieć, że jest to historia powstawania naszego projektu.

Tworząc projekty w Visual Studio najłatwiej zarządzać repozytoriami poprzez zintegrowanie naszego konta na GitHubie z naszym IDE.
1. Kiedy utworzyliśmy już nasz projekt, wybieramy w Visual Studio zakładkę _Git Changes_ i klikamy przycisk _Create Git Repository..._. Jeżeli nie widzimy zakładki, możemy ją wyszukać w belce _Search (Ctrl+Q)_, wpisując jej nazwę. Po kliknięciu przycisku _Create Git Repository..._ otworzy nam się okno.
2. W _Push to a new remote_ powinniśmy mieć wybraną opcję _GitHub_. Następnie Sprawdzamy i uzupełniamy dane. Używając GitHuba zawsze będziemy tworzyć dwa repozytoria. Pierwsze lokalne powstanie na dysku naszego komputera. Będziemy w nim zapisywać kolejne wprowadzane przez nas zmiany. Drugie będzie repozytorium zdalnym i będzie się znajdywać na serwerach witryny GitHub. Po zapisaniu jakichś zmian w repozytorium lokalnym będziemy je następnie wysyłać do repozytorium zdalnego (_Push_).
3. Pierwsza sekcja (_Initialize a local Git repository_) odpowiada za utworzenie repozytorium lokalnego.
    * W _Local path_ powinniśmy mieć ścieżkę do głównego katalogu naszego projektu.
    * Opcja _.gitignore template_ odpowiada za utworzenie pliku _.gitignore_ na podstawie predefiniowanego schematu. Tworząc projekty w Visual Studio powinniśmy wybrać opcję _Default (Visual Studio)_ lub _Visual Studio_. Plik _.gitignore_ zawiera listę plików, typów plików, folderów itp. wchodzących w skład naszego projektu, których jednak nie chcemy zapisywać w naszym repozytorium. Będą to np. pliki powstałe po kompilacji, które będą zmieniać się przy każdej zmianie w kodzie, więc ich zapisywanie mija się z celem, a zwiększa tylko objętość naszego repozytorium.
    * Następnie mamy pole _License template_ gdzie możemy wybrać szablon licencji, np. jeżeli tworzymy projekt komercyjny typu open-source, czyli z wolnym dostępem do naszego kodu. Licencja określa wówczas na jakich zasadach można korzystać z naszego kodu.
    * Poniżej mamy możliwość wybrania opcji _Add a README.md_. Jej zaznaczenie spowoduje automatyczne dodanie pliku _README.md_ do naszego projektu, co jest dobrą praktyką. W pliku tym umieszczamy szczegółowy opis naszego projektu. Opisujemy do czego służy nasz program, w jakich technologiach został utworzony, jak go używać. Możemy załączać do niego screeny naszego programu, fragmenty kodu z przykładami użycia jakichś funkcji itd.
4. Następnie mamy sekcję _Create a new GitHub repository_. To tutaj tworzymy repozytorium zdalne i łączymy nasze lokalne repozytorium Git z tym utworzonym na naszym koncie GitHub.
    * Na początku musimy więc wybrać nasze konto w polu _Account_. Jeżeli jeszcze nie przyłączyliśmy naszego konta logujemy się wybierając opcję _Add an account: GitHub_. Otworzy się nam strona na której wpisujemy nasz login i hasło, i klikamy _Sign in_.
    * Kiedy nasze konto zostanie połączone w polu poniżej (_Owner_) pojawi się nazwa użytkownika naszego konta. Będzie ona używana jako nasz identyfikator określający, że to właśnie my wprowadziliśmy daną zmianę w projekcie. Kiedy będziemy tworzyć projekty w zespołach umożliwi to stwierdzenie kto wprowadziła jaką zmianę w kodzie. 
    * Następnie w polu _Repository name_ wpisujemy nazwę jaką chcemy aby miało nasze zdalne repozytorium. Domyślnie zostaje tam wstawiona nazwa projektu, możemy ją jednak zmienić, chociaż raczej nie jest to zalecane.
    * Poniżej możemy umieścić krótki opis naszego projektu. Na stronie będzie on wyświetlany przy nazwie tego repozytorium i ułatwi potem identyfikację projektów.
    * Na końcu możemy wybrać opcję _Private repository_. Jej zaznaczenie spowoduje, że nasze zdalne repozytorium będzie prywatne, czyli widoczne i dostępne tylko dla nas i użytkowników z którymi je współtworzymy. Inni użytkownicy nie będą mogli go znaleźć. Odznaczenie tej opcji spowoduje utworzenie repozytorium publicznego, czyli takiego do którego dostęp mają wszyscy.
5. Po wypełnieniu wszystkich pól klikamy przycisk _Create and Push_. Spowoduje to utworzenie repozytorium lokalnego i zdalnego, i zapisanie w nich plików naszego projektu, w takim stanie, w jakim są obecnie.
