# [LEKCJA 4 – Testy jednostkowe](https://kurs.szkoladotneta.pl/zostan-programista-asp-net/tydzien-4-testowanie/lekcja-4-testy-jednostkowe/)
Testy jednostkowe, standardowo, mają sprawdzić, czy najmniejsza możliwa jednostka naszej aplikacji wykonywana jest w sposób prawidłowy i taki, jaki jesteśmy w stanie przewidzieć.
## Co testujemy
Najmniejszą możliwą jednostką, którą powinniśmy testować, jest metoda danej klasy. Większość tworzonych przez nas metod powinna mieć pokrycie w testach. Dokładniej o tym co i w jakiej ilości powinniśmy testować dowiemy się w kolejnych lekcjach.
## Kto pisze testy jednostkowe
W odróżnieniu od innych rodzajów testów, takich jak testy integracyjne, testy End-To-End, testy regresji itd., za testy jednostkowe zawsze powinien być odpowiedzialny programista piszący kod. Dzieje się tak, ponieważ testy jednostkowe tworzone są po to, aby ułatwić pracę programiście. Testerzy są natomiast odpowiedzialni za tworzenie testów wyższego poziomu. Mają za zadanie sprawdzić aplikację, przed jej wdrożeniem na serwer produkcyjny. Muszą sprawdzić czy nowe funkcjonalności nie niszczą starych funkcjonalności, czy połączenia pomiędzy funkcjonalnościami i aplikacjami działają prawidłowo itd. Sprawdzają aplikację jako całość oraz połączenia między różnymi aplikacjami, a nie wszystkie metody. Testy jednostkowe są natomiast sprawdzeniem dla samego programisty, czy jego kod wykonuje się w sposób jaki tego oczekuje. Mówi się, że programiści dzielą się na tych którzy już piszą testy i na tych, którzy będą pisać testy, albo na tych którzy piszą testy i na tych, którzy debugują.
